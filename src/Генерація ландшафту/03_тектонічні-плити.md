# Тектоніка плит

## Основні відомості

Текто́ніка літосфе́рних плит — сучасна геологічна теорія, згідно з якою літосфера
розділена на великі плити, які рухаються по астеносфері в горизонтальному
напрямку. Біля серединно-океанічних хребтів літосферні плити нарощуються за
рахунок речовини, яка піднімається з надр, і розходяться в сторони (спрединг).
У глибоководних жолобах одна плита находить на іншу і поглинається мантією
(субдукція). Там, де плити зіштовхуються між собою, виникає складчаста споруда
(колізія). Тектоніку плит деякі геологи розглядають, як сучасний варіант
гіпотези мобілізму.

## Загальна інформація

Тектоніка плит — геотектонічна гіпотеза, що пояснює рухи, деформації і
сейсмічну активність верхньої оболонки Землі. Згідно з Т.п. літосфера розділена
на плити, що відокремлені одна від одної глибинними розломами і які
переміщуються по відносно пластичній астеносфері в горизонтальному напрямку.
![Зображення](/images/img.webp)
![Зображення](/images/small.webp)
Т.п. — сучасний варіант концепції мобілізму. Осн. положення Т.п. сформульовані
в 1967—1968 рр. групою амер. геофізиків У.Дж. Морганом, К.Ле Пішоном, Дж.
Олівером, Дж. Айзексом, Л. Сайксом в розвиток більш ранніх (1961—1962 рр.) ідей
амер. вчених Г. Хесса і Р. Дітца про розширення (спрединг) ложа океанів,
передбачених англ. геологом А. Холмсом в 1931 і англ. вченим О. Фішером (ХІХ
ст.), а також нім. вченим А. Вегенером в його гіпотезі дрейфу материків
(дрифтова гіпотеза, 1912). Основна ідея Т.п. як тектонічної теорії — розгляд
літосфери як системи рухомих блоків літосферних плит, що розсуваються внаслідок
спредингу від серединно-океанічних хребтів і підсуваються одна під одну
внаслідок субдукції або зіштовхуються при колізії. З її допомогою намагаються
пояснити землетруси, вулканічну діяльність (зокрема, вибух вулкана Санторін у
1400 р. до н. е., виверження вулканів Тамборо і Кракатау у ХІХ ст.) і
гороутворення як наслідок великих горизонтальних переміщень поверхневих частин
Землі.
